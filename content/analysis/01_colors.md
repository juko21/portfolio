---
Title: Färganalys
Description: Denna rapport behandlar analys av färgscheman på ett urval av hemsidor för möbelvaruhus i Sverige.
Template: analysis
---
# Färganalys

Denna rapport behandlas analys av färgscheman på ett urval av hemsidor för möbelvaruhus i Sverige. Rapporten går först igenom urval och metod, varefter resultat
för de olika webbsidorna presenteras, följt av en analys.

###Urval
-----------------------

För uppgiften har jag valt att titta på tre stycken olika Svenska möbelvaruhus, [IKEA](http://www.ikea.se), [Mio](http://www.mio.se) och [Svenssons i Lammhult](http://www.svenssons.se). Detta urval gjordes först och främst då jag har ett starkt intresse för möbeldesign och även design generellt. Jag tyckte även att de vore en intressant sektor att undersöka då företagen i fråga av sin natur ligger nära design och att det kan antas att de har lagt vikt vid design och färgval vid utformning av företagsprofil och hemsida.

Urvalet har gjorts utifrån två huvudsakliga kriterier: företagen ska vara relativt välbekanta inom möbelvärlden i Sverige och ha ett flertal butiker runt om i landet och de olika företagen ska representera olika prisklasser. De företag jag valt valdes på grund av att jag har viss kännedom kring företagen och kan göra antaganden kring målgrupp och även för att kunna undersöka hur just dessa målgrupper och de olika prisklasserna kan ha påverkat färgval och design.
IKEA är som bekant globalt och vänder sig till en bred marknad med lägre priser, Mio kan sägas ligga i medelklassen med något högre priser än IKEA och kanske något större fokus på medelklass som målgrupp, medan Svenssons i Lammhult säljer vad som kan kallas “designmöbler”, med många designklassiker i sitt utbud, avsevärt högre priser och en mer välbeställd och kanske mer designmedveten målgrupp.

###Metod
-----------------------

För att kunna genomföra analysen av dessa webbplatser har jag jag använt mig av webbläsartillägget “ColorZilla” för att plocka ut färger på webbplatsen med hjälp av en färgpipett, varefter dessa noterats i denna rapport. Färgerna har sedan analyserats med hjälp av ett färghjul på [Adobe Color](https://color.adobe.com/sv/create) för att försöka avgöra hur urvalet av färger har gjorts och om färgteorier kan tillämpas, t.ex. huruvida urval har gjorts baserat på komplementfärger. Dessa resultat har sedan analyserats nedan. Det bör noteras att jag inte har tagit logotyperna i större beaktning eller inkluderat dessa i färgschemat då Mio har en svart logotyp, Svenssons i Lammhult en inverterad vit logotyp och färgerna från IKEAs logotyp inte återfinns i det övriga färgschemat (Dock så använder sig IKEA av en annan nyans av blått).

###Resultat
-----------------------

####IKEA
![IKEA](../image/ikea_screen1.jpg){.screenshot}

<table style="border-spacing: 4px; border-collapse: separate">
<tr>
<td style="height: 70px; width: 70px; background-color: #FFFFFF">
<td style="height: 70px; width: 70px; background-color: #111111">
<td style="height: 70px; width: 70px; background-color: #F5F5F5">
<td style="height: 70px; width: 70px; background-color: #267641">
<td style="height: 70px; width: 70px; background-color: #0077C8">
</tr>
<tr>
<td style="height: 70px; width: 70px; background-color: #E00751">
<td style="height: 70px; width: 70px; background-color: #004F93">
<td style="height: 70px; width: 70px; background-color: #CA5008">
</tr>
<tr>
<td style="height: 70px; width: 70px; background-color: #203425">
<td style="height: 70px; width: 70px; background-color: #8A3731">
<td style="height: 70px; width: 70px; background-color: #E6E5E1">
</tr>
</table>

IKEA använder sig av ett huvudsakligen svartvitt tema parat med en inte fullt mättad men ändå klar blå och grön färg som komplement, vilket huvudsakligen används i större färgblock. Därtill används också en ljus "benvit" nyans i gränssnittet för medelstora element som inte behöver stå ut. Som accentfärger för t.ex. produktetiketter, produkttitlar och knappar används också en rosa, orange och blå färg, där den blåa färgen ligger nära den ovannämnda blåa färgen. Dessa färger används sparsamt. Sist men inte minst används också andra med färgschemat till synes orelaterade färger som färgblock, generellt sett parat med en bild. Detta för att marknadsföra en viss produkt, ett produktsortiment eller ett tema. Dessa färger är tematiska och har anpassats till produkten i fråga eller temat. Genomgående för alla färgval är att de är klara men inte fullt mättade. Vad gäller färgteori är det svårt att klassa in de valda färgerna snävt. Den blåa och gröna färgen, som används mer flitigt, skulle kunna klassas som analoga, på var sin ände av ett spektrum. När det kommer till accentfärgerna är den orangea färgen nästan komplementär till den blåa, medan den rosa färgen är nästan komplementär till den gröna. 

När det kommer till typsnitt använder sig IKEA genomgående av typsnittet Noto IKEA, ett lättläst och tydligt Sans-serif typsnitt baserat på Noto-familjen av typsnitt. Typsnittet är behagligt att se på och läsa men ger i övrigt inga starkt uttryck.

Det är inte helt lätt att fastställa IKEA:s varumärke då de dels placerar fokus på design, som ofta förknippas med dyrare produkter, men samtidigt lägger vikt vid ett vänligt prisläge och just lättillgänglighet. De har en väldigt bred målgrupp som innefattar alla åldersgrupper och stora delar av den industrialiserade världen, vilket är varför jag tror att 
de också har valt att fokusera på en öppen men relativt färgrik design med drag av minimalism för att signalera just öppenhet, lättillgänglighet, vänlighet och lekfullhet. Även typsnittet, baserat på Noto-sans, en typsnittsfamilj framtagen för just tydlighet, harmoni och tillgänglighet i en global kontext (språkfamiljen innefattar en rad olika teckenuppsättning för olika skriftspråk), verkar signalera dessa värderingar av tillgänglighet och öppenhet.

####MIO
![MIO](../image/mio_screen1.jpg){.screenshot}

<table style="border-spacing: 4px; border-collapse: separate">
<tr>
<td style="height: 70px; width: 70px; background-color: #000000">
<td style="height: 70px; width: 70px; background-color: #FFFFFF">
<td style="height: 70px; width: 70px; background-color: #F5F5F5">
</tr>
<tr>

<td style="height: 70px; width: 70px; background-color: #F24D09">
<td style="height: 70px; width: 70px; background-color: #2384C9">

<td style="height: 70px; width: 70px; background-color: #0048B5">
<td style="height: 70px; width: 70px; background-color: #32B232">
</tr>
<tr>
<td style="height: 70px; width: 70px; background-color: #000000">
<td style="height: 70px; width: 70px; background-color: #FFDD10">
</tr>
</table>

Även Mio har ett huvudsakligen monokromt vit-svart tema, om än något mer frekvent bruk av svart än IKEA. De använder sig även av en ljus benvit färg för mindre gränssnittselement. Accentfärger är huvudsakligen klara och mättade, grönt för knappar och bocktecken, blått för produktkategori-länkar samt orange för rea-priser och etiketter. Utöver detta används på sidan enstaka större färgelement i blockform som inte tycks ha något sammanhängande färgtema och som till synes är tematiska. (t.ex. rött för "jul"). Vid tiden för besöket hade Mio en Black-Friday-rea som tog upp mycket av sidan. Färgschemat för denna kampanj var en kraftigt mättad klargul färg tillsammans med helsvart. Detta stod i bjärt kontrast med Svenssons i Lammhult som även de hade en Black Friday-kampanj. Svenssons i Lammhult använde förvisso liknande färger, men de har istället valt mindre mättade nyanser och dessutom bakat in färgerna i bilderna, vilket gav en mer subtil effekt. Vad gäller färgteori, utöver grundfärgerna svart och vitt, är det återigen inte möjligt att snävt kategorisera accentfärgerna. Den gröna, blåa och orangea färgen faller någonstans mellan en triad och möjligtvis komplementfärger, där de gröna och blåa färgerna kan anses vara analoga färger som tillsammans är komplementära till den orangea färgen.

För typsnitt används Bulldog Mio, ett kondenserat sans-serif-typsnitt för rubriker, ingressliknande texter och underrubriker, tillsammans med Source Sans pro för brödtext och övrig mindre text.

Mio är av de tre företagen nog svårast att tydligt kategorisera. Där Svenssons i Lammhult har en väldigt tydlig målgrupp av mer välbemedlade designmedvetna kunder och Ikea är en öppen kyrka som välkomnar alla, faller Mio någonstans i mitten med ett inte helt väldefinierat koncept. Medan den grundläggande färgpaletten som används för sidan, svart och vitt,
är minimal står de starkt mättade accentfärgerna i stark kontrast. I jämförelse med övriga undersökta sidor ger Mio ett intryck som ligger närmare en generell webbshop som lika gärna hade kunnat sälja elektronik. Fokus tas från möbler till själva försäljningen, vilket exemplifieras av den iögonfallande black-friday-kampanjen. Även typsnittet förstärker detta uttryck, där det kondenserade sans-serif-typsnittet stundtals kan bidra till ett något hetsigt uttryck.

####SVENSSONS I LAMMHULT
![MIO](../image/svenssons_screen1.jpg){.screenshot}

<table style="border-spacing: 4px; border-collapse: separate">

<tr>
<td style="height: 70px; width: 70px; background-color: #25272D">
<td style="height: 70px; width: 70px; background-color: #2D3036">
<td style="height: 70px; width: 70px; background-color: #F9F9FA">
<td style="height: 70px; width: 70px; background-color: #FFFFFF">
<td style="height: 70px; width: 70px; background-color: #E9E9EB">
<tr>
</tr>
<td style="height: 70px; width: 70px; background-color: #739494">
<td style="height: 70px; width: 70px; background-color: #8EA9A9">
<td style="height: 70px; width: 70px; background-color: #408B63">
<td style="height: 70px; width: 70px; background-color: #000000">
<td style="height: 70px; width: 70px; background-color: #CB9D33">
</tr>
</table>

Likt de två andra företagen använder sig Svenssons i Lammhult av ett huvudsakligen monokromt grå-vitt färgschema för sin grund. Vad som skiljer sig här är att Svenssons i Lammhult för mer framstående UI-element har valt att använda sig av mökgråa nyanser och endast sparsamt använder helsvart som accentfärg för etiketter och text. Därtill använder de ljusa benvita nyanser som bakgrund för att lyfta fram helvita ytor. Utöver det monokroma grå-vita färgschemat används även nyanser av grönt med relativt låg mättnad. Dessa används relativt sparsamt för mindre gränssnittselement.

Svenssons i Lammhult har likt Mio även de en Black Friday-kampanj. Till skillnad från Mio har de istället valt att använda sig av något mindre mättade nyanser av gult samt mörkgrått, ofta inbakade i bilder istället för att användas som färgblock. Detta förmedlar ett mer subtilt intryck jämfört med Mio.
Färger i övrigt används sparsamt och där de används är de mindre mättade och ofta mot det ljusare hållet, med undantag för helsvart som på denna sida får anses användas huvudsakligen som accentfärg. Av de tre kedjorna står Svenssons ut som den kedja med mest sammanhängande färgschema med ett monokromt grå-vitt tema i grunden och sparsamt användande av accentfärger, de huvudsakliga av vilka är lågt mättade med ljusa grön-blåa färger som ligger nära grått. Dessa accentfärger fungerar i praktiken som ett kompletterande monokromt färgschema med grönblått som basfärg.

För typsnitt används Circular, ett geometriskt sans-serif-typsnitt, nästan genomgående, både för rubriker, UI-element och brödtext. Detta kombineras med Pt Serif, ett serif-typsnitt som används sparsamt i kortare underrubriks- eller ingressliknande texter.

Som konstaterats ovan skiljer sig Svenssons i Lammhults målgrupp kraftigt från de två övriga företagen, med ett fokus på dyrare designmöbler och mer designmedvetna och välbemedlade kunder. Företaget har lyckats väl i att skapa ett sammanhängande färgtema som i sammanhanget förmedlar ett mer exklusivt uttryck och en känsla av "design", med en nedtonad färgpalett som komplementerar deras utbud av möbler. Även huvudtypsnittet förmedlar en känsla "design" med sin geometriska design.

###Analys
-----------------------
Vad som tydligast framgår när man tittar på de tre sidorna i sin helhet är två tendenser: minimalism när det kommer till grundläggande färgval för gränssnittet och en stark tendens att lyfta fram bilder, vilket får antas vara anledningen att ett monokromt svart-grå-vitt tema ligger i grunden för samtliga tre sidor. Trots dessa likheter kan man dock se tydliga skillnader i de olika sidornas designuttryck, vilket i stor utsträckning kan koppas till valet av färger, och kanske framförallt hur dessa används.

När det kommer till IKEA är detta det företag som mest rikligt använder sig av färger, huvudsakligen genom platta färgade blockelement. Av dessa färger står två färger ut som huvudfärger, en inte helt mättad klar blå och grön färg, där den blåa färgen ligger nära den färg som används i logotypen, om än något ljusare. Värt att notera är att den gula färgen från IKEAs ikoniska logotyp inte förekommer i färgschemat utanför logotypen, vilket möjligtvis kan ha att göra med de lässvårigheter som ofta följer med klargula färger när de används med annat än mycket mörka färger och den starka och i sammanhanget kanske oönskade kontrast de bidrar till när de används med svart. 

När man tittar på IKEAs hemsida är det lätt att våga sig på en gissning att de har hämtat inspiration från Googles "material design", i synnerhet tidigare iterationer, med stora platta färgytor och klara men inte fullt mättade färger. Den relativt minimalistiska grunden med fokus på bilder, tillsammans med den relativa färgrikedomen ger intrycket att de försöker balansera ett fokus på design och möblerna i sig, där mycket fokus har lagts på just bilder, med förmedling av ett öppet, vänligt och färgglatt intryck. "Möbler för alla utan att kompromissa på design". Även typsnittet binder in i denna idé, där det i sig inte lämnar ett starkt intryck, men samtidigt är lättläst och välbalanserat. Liksom nämnts ovan har det faktum att typsnittsfamiljen från grunden har avsetts att kunna användas och harmoniseras över en lång rad olika skriftfamiljer troligtvis också spelat en viktig roll med tanke på IKEAs globala marknad.

Överlag skulle jag vilja påstå att IKEA har lyckats relativt väl med att balansera de många aspekter som deras varumärke kan antas innefatta. Med ett starkt fokus på bilder, som framhäver deras möbler, men även ett färgglatt och öppet intryck anser jag att de har lyckats att förmedla tanken att design är till för alla. Det enda som skulle kunna påpekas är deras relativt rikliga användande av tematiska färger som ligger utanför deras grundläggande färgschema, vilket försvagar deras visuella varumärke något och som gör det visuella intrycket något mindre enhetligt. Dock så kan det också antas att IKEAs varumärke idag är så pass starkt att det inte finns något större behov av att ytterligare framhäva deras varumärke. Detta exemplifieras väl av att de inte längre använder sina logotypfärger i gränssnittet, vilket de har gjort tidigare.

Mio använder färger sparsamt i grundgränssnittet, vilket ger ett mer avskalat, men även mer opersonligt intryck. Det finns en misstanke om att MIO har använt sig av ett avskalat färgschema för att ge ett mer "minimalistiskt designuttryck". Dock så tappas denna känsla delvis då de använder färger som tillsammans leder till hög kontrast och ett något skärande intryck, däribland helsvart på helvitt. Framförallt deras kampanj för Black Friday står ut, där de har använt helsvart tillsammans med en fullt mättad gul. Detta framhäver väldigt tydligt rea-aspekten av kampanjen, på gott och ont, men löper också risken att förbilliga deras image. De grundläggande färgerna svart och vitt används genomgående, men dessa är så generella att det är svårt att bilda sig ett uttryck från dem. Användandet av färger utöver detta är sparsamt och ter sig stundtals spretigt och osammanhängande. Vidare används accentfärger huvudsakligen enligt konvention för webbutiker, med grönt för köpknapp och orange för etiketter och nedsatta priser. Det lite spretiga användandet av färger förstärks av användandet av typsnitten, där rubriktypsnittet används ner i storlekar som ligger nära brödtext, medan vad som till synes är underrubriker stundtals har typsatts i brödtextstypsnittet.

Sammantaget är det något svårare att placera Mios intentioner och visuella varumärke gentemot både IKEA och Svenssons i Lammhult, där IKEA känns betydligt mer färgrikt och vänligt och Svenssons i Lammhult har tydliga intentioner att förmedla exklusivitet och designmedvetenhet. Där IKEA kan jämföras med en bred kyrka, där alla är välkomna, och Svenssons i Lammhult tydligt fokuserar på designmedvetna mer välbemedlade kunder, kan det antas att Mio tycks vilja fokusera på en målgrupp som vill ta sig ett steg upp från Ikeamöbler men som ser möbelköp som just möbelköp istället för en investering i en livsstil, ett koncept som annars har anammats starkt av många aktörer på marknaden. Bristen på ett sammanhängande uttryck både i färgval och övergripande design ger sidan ett mer transaktionellt och generaliserat uttryck.

Svenssons i Lammhult står ut bland de tre företagen i att de har utvecklat ett relativt sammanhängande och harmoniskt färgspråk och designuttryck med ett monokromt, huvudsakligen grå-vitt tema som använder sig av mörkgråa nyanser istället för helsvart och olika vita och ljusgråa nyanser, parat med svagt mättade blå-gröna accentfäger. Detta sammanhängande och nedtonade färgschema förmedlar väl en känsla av exklusivitet som fungerar utmärkt med deras affärskoncept, "designmöbler". Valet av färger komplementerar även deras utbud av möbler väl, möbler som i sig ofta går i liknande nyanser. Även deras black-friday-kampanj är i sammanhanget subtil, med en något mindre mättad gul färg som på ett effektivt sätt huvudsakligen används integrerad i bilder tillsammans med mörkgrått. Det kan tänkas att företaget, även om en stor del av deras förstasida i nuläget upptas av kampanjer, inte önskar framhäva rea-aspekten av dessa kampanjer lika tydligt då det kan tänkas "förbilliga" det övergripande exklusiva uttrycket. När det kommer till valet av typsnitt tycks även detta förmedla företagets intentioner och koncept väl. Geometriska sans-serif-typsnitt, med sitt ursprung i den modernistiska designrörelsen, har historiskt sett varit starkt förknippat med "design" som koncept och "designidealism" och kan tänkas vara ett bra val för en affärsrörelse där design är i fokus. 

Även om det övergripande intrycket från Svenssons i Lammhults webbsida är passande och väl utfört finns det viss problematik, framförallt gällande läsbarhet. Rubriker och texter som lagts i vitt över bilder kan stundtals vara svårlästa, med dålig kontrast, medan typsnittsstorlekar ner till 10px i headern gör att texten inte renderas helt rent och dessutom blir svårläst.